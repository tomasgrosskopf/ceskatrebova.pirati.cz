---
layout: post
category: CLANKY
title: Proč Piráti nepodpořili prodej bytů v domě známém jako Jezevčík
date: 2021-04-24T07:11:00.000Z
tags: ceska-trebova
author: Piráti Česká Třebová
image: assets/img/posts/2021/jezevcik.jpg
published: true
---
**Na jednání zastupitelstva města Česká Třebová dne 19.4. 2021 byl projednán prodej bytů v domě známém jako Jezevčík. Součástí schváleného usnesení bylo také poskytnutí slevy ve výši 35 procent z odhadní ceny. Pirátští zastupitelé hlasovali proti tomuto návrhu a navrhli vlastní usnesení umožňující prodej za cenu určenou odhadem.  
Toto usnesení nebylo přijato.**  

Co nás k takovému kroku vedlo?  Především to byly důvody slevy uvedené v přijatém usnesení. Byly celkem čtyři a ke všem máme výhrady:

**Důvod 1: Jedná se o prodej bytů obsazených, ve velkém množství a krátkém čase.**
 - Obsazenost bytu by měla vliv v případě, že by třetí osoba kupovala od   města byt i s nájemníkem. Ve chvíli, kdy je kupujícím nájemník, je tento důvod nesmyslný, protože jej kupuje pro sebe.   
 - Velké množství bytů rovněž není argumentem, protože každý nájemník kupuje právě jen   svůj byt.   
 - Pět měsíců rozhodně nepovažujeme za krátký čas pro prodej   bytů.

**Důvod 2: Založení právnické osoby nájemníků výrazně snižuje    administrativní náklady na straně města. Městu rovněž nevzniknou   náklady na odměnu zprostředkovatele.**

 - Město nevyčíslilo předpokládanou úsporu administrativních nákladů.
 - Náklady na poskytnutí slevy jsou podstatně vyšší než případná odměna   pro zprostředkovatele.

**Důvod 3: Probíhající pandemii**  

 - Není nám jasná souvislost mezi pandemií a poskytnutou slevou.
   Pandemie zřejmě ovlivnila život nájemníků, ostatně jako všechny
   ostatní občanů, ale jakou to má souvislost s poskytnutou slevou? 
   

 - A kdybychom souvislost připustili, jak byla konkrétní výše slevy   
   určena? Samotný prodej se tak jako tak realizuje koncem roku, tedy v    době, kdy stav pandemie se může od toho současného významně lišit.

**Důvod 4: Požadavek na uhrazení kupní ceny do 15.12.2021.**  

 - Požadavek úhrady částky více než měsíc po uzavření případných smluv
   je více než velkorysý. To ví každý, kdo někdy byt nebo dům kupoval.
   Pro nás tedy toto také nepředstavuje důvod ke slevě.

Proto tedy **vnímáme toto zdůvodnění jako velmi obecné a nedostatečné** vzhledem k výši slevy?  

Určitě **nemáme v úmyslu poškodit současné nájemníky**, i když z reakcí některých z nich bylo zřejmé, že jakýkoli náš návrh vnímají jako útok proti sobě. I nyní opakujeme, že pokud bude sleva z ceny správně zdůvodněná, nebudeme ji rozporovat.  

Byl zde zmíněn také technický stav, nedostatek investic do domu vzhledem k vybranému nájemnému a další argumenty. Ano, určitě se i s tímto tématem dá pracovat, možná i pokud byly podány žádosti o opravy domu, na které nebylo reagováno, bylo by dobré je předložit. Opět musíme říci, že **chápeme nájemníky, ale jako zastupitelé musíme hájit zájmy všech obyvatel města.**

I proto budeme nadále **prosazovat, aby sleva z ceny bytů byla před prodejem řádně zdůvodněna**. Chceme splnit funkci řádného hospodáře, který svěřený majetek obhospodařuje ku prospěchu města tak, jak jsme se k tomu zavázali před volbami.

**Jsme Piráti. Držíme kurz.**
