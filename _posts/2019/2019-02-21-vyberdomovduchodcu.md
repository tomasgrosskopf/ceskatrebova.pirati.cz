---
layout: post
category: CLANKY
title: Transparence u výběrových řízení ?
date: 2019-02-21T07:20:00.000Z
tags: zastupitelstvo  zprávy výberové řízení  česká třebová
author: Jiří Ducháček
image: assets/img/posts/2019/vyber.jpg
published: true
---
**Transparence u výběrových řízení ?**


Vážení spoluobčané, příznivci,

jako Piráti chceme seznámit veřejnost s naším názorem na průběh výběrového řízení na post ředitelky
Sociálních služeb města Česká Třebová.

Dlouhodobě považujeme kompetentní vedení městských společností a příspěvkových organizací za stěžejní
součást dobře fungujícího města. Proto pečlivě sledujeme kroky nového vedení radnice a způsob, jakým
je obsazováno vedení těchto organizací.

Rada města na svém jednání 18. 2. 2019 přijala usnesení č. 165, jímž jmenuje současnou zastupitelku
města JUDr. Magdalénu Peterkovou, Ph.D ředitelkou Sociálních služeb. Toto rozhodnutí v nás vyvolává
rozpaky a otázky. Máme pochybnosti o odborné způsobilosti budoucí ředitelky v oblasti sociálních služeb
a o dostatku zkušeností pro vedení kolektivu čítajícího okolo 80 pracovníků. Překvapilo nás, že ve výběrovém
řízení neuspěla uchazečka, jež disponuje vzděláním v sociální oblasti, mnohaletou praxí v oboru a je obeznámena
s chodem organizace. Zajímalo by nás, jaké byly požadavky na výběr pozice ředitelky a v tuto chvíli se nám zdá,
že volba nebyla nestranná.
Přes uvedené nejasnosti výběrová komise rozhodla tak, jak rozhodla. Doufáme, že důvody ke zvolení byly zásadní, prokazující nade všechnu pochybnost správnost volby.
Rodinnou vazbu starostky a budoucí ředitelky Sociálních služeb přesto vnímáme jako nešťastnou,
zavdávající prostor pro spekulace a komplikující nestranný výkon vedení města. Podle našeho názoru bude krajně nepříznivé, když působení nové ředitelky Sociálních služeb bude od počátku provázeno pochybami o
kompetenci a důvodech volby.

Dosud vycházíme z veřejně dostupných informací a pohybujeme se v rovině úvah. Jedinou cestou vedoucí k rozptýlení pochybností je transparentnost. Proto jsme na základě Zákona o svobodném přístupu k informacím požádali
o vedení města o zpřístupnění následujících informací:

- Kdo byl členem výběrové komise?
- Jaké byly stanoveny minimální požadavky pro uchazeče na danou funkci?
- Kolik uchazečů celkem se do výběrového řízení přihlásilo?
- Kolik z těchto uchazečů splnilo podmínky výběrového řízení?
- Žádáme o poskytnutí zápisu výběrové komise a všech relevantních podkladů použitých pro výběrové řízení
 (například, ale nikoliv výhradně: bodové ohodnocení jednotlivých uchazečů a posouzení jejich vhodnosti
  pro danou funkci, hodnocení předložených podkladů, atp.).
- Žádáme o poskytnutí všech Koncepcí rozvoje Sociálních služeb, které jednotliví kandidáti předložili, včetně jejich    hodnocení výběrovou komisí.
- Žádáme o poskytnutí profesních životopisů všech kandidátů.
- Žádáme o poskytnutí důvodové zprávy nebo obdobného dokumentu zdůvodňujícího výběr vítězné kandidátky
Danými kroky vyjadřujeme naše znepokojení a pochybnosti nad průběhem celé věci. Závěry učiníme až na základě
doplněných informací.
Průběh zmiňovaného výběrového řízení ukazuje zvýšenou potřebu transparentních výběrových řízení na vedoucí pozice v městských společnostech.
Připravujeme a v nejbližší době předložíme návrh usnesení zastupitelstva města, který zajistí transparenci výběrových řízení.

Jsme Piráti a

říkáme **NE protekci**,

říkáme **ANO transparentním a férovým výběrovým
řízením**,

říkáme **ANO odborné, profesní a osobní způsobilosti**.
