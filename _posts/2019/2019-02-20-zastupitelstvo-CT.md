---
layout: post
category: CLANKY
title: Koho (ne)zajímá rozpočet?
date: 2019-02-20T07:20:00.000Z
tags: zastupitelstvo  zprávy česká třebová
author: Jiří Ducháček
image: assets/img/posts/2019/anone.png
published: true
---
**Koho (ne)zajímá rozpočet?**


Koho (ne)zajímá rozpočet?

V minulém týdnu byl na jednání zastupitelstva schválen rozpočet města pro letošní rok.
Při jednom z nejdůležitějších jednání chybělo celkem 6 zastupitelů,
konkrétně tito: Miloslav Cindr, Tereza Hýblová, Martin Netolický, Lubomír Vašina,
Jaroslav Zedník, Richard Záveský. Důvody nepřítomnosti jednotlivých zastupitelů
neznáme, nicméně doufáme, že se jednalo o ojedinělou záležitost, protože jednání
o rozpočtu považujeme za zásadní.

Zastupitelé za Piráty se při hlasování zdrželi z několika důvodů.
Vnímáme význam rozpočtu pro město a nechceme hospodaření města v rozpočtovém provizoriu.
Na druhou stranu dlouhodobě prosazujeme, aby byl rozpočet připravován koncepčně
a zejména s dlouhodobější perspektivou.
Podpoříme všechny smysluplné projekty a iniciativy města, na které je možno získat
dotace a ušetřit tím rozpočet města. Jsme ale důrazně proti zbrklému přístupu,
kdy se projekty dělají jen proto, že jsou na ně dotace a snaze čerpat tyto dotace za každou cenu.
Považujeme za zásadní, aby se při plánování kromě potřebnosti a využitelnosti důkladně
zvažovala dlouhodobá udržitelnost projektů a také nárůst průběžných výdajů na provoz nových
projektů po skončení čerpání dotace.
Při vytváření nových projektů budeme prosazovat, aby se na jejich tvorbě podíleli lidé a organizace,
které budou následně projekty využívat. Jedině tak zajistíme, aby tyto projekty odpovídaly
reálným potřebám uživatelů. Nepodařený projekt výstavby šaten na atletickém stadionu
je zářným příkladem toho, jak důležitá tato komunikace je. V rozpočtu u některých položek
(například výsadba zeleně a další) vnímáme netransparentní vyčíslení nákladů a v případě
jejich plného čerpání budeme požadovat důslednou kontrolu jejich využití.
Dále považujeme za netransparentní způsob financování oblíbené akce Týden sportu.
Město by podle našeho názoru mělo mít možnost spolurozhodovat a kontrolovat využití
statisíců korun, které na tuto akci poskytuje. Nejsme proti pořádání akce, která je oblíbená a umožní lidem se setkat, zasoutěžit si. Jde nám jen o transparentní a správné rozčlenění výdajových položek.
Problematické oblasti a otázky vnímáme, nechceme ale destruktivně odmítat všechny návrhy většiny.
I nadále budeme prosazovat transparentní rozpočet města tak, jak jsme Vám slíbili v našem programu.

Jsme Piráti. Držíme kurs.
